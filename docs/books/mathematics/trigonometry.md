---
permalink: /maths/trigonometry
---

# Trigonometri

> **Trignometri se etid relasyon ki egziste nan mitan ang ak kote yon triyang**


## Definisyon fonksyon trigonometrik

An nou gade yon gwo pye bwa, kijan nou te ka fè pou kalkile otè li ?

![Desen yon pye bwa](/fizikkreyol/assets/trigonometry/pyebwa.png)

Nou ka monte sou tèt li ak yon kòd pou kalkile otè li, men si nou aplike entèlijans nou, nou ka pa bezwen fè tout efò sa yo.

Pa egzanp si gen yon bèl solèy, nou ka wè lonbraj li epi mezire longè lonbraj li $$d$$.

Si nou konnen ki "wotè" ($$\alpha$$) solèy la nan syèl la (**ang li fè avek orizon an**), nou ka kalkile wotè $$h$$ pyebwa sa.

![Desen yon pye bwa avek lonbraj li](/fizikkreyol/assets/trigonometry/pyebwa_kalkil.png)

Nou ka remake, tèt pyebwa a, pye pyebwa a, ak pwent lonbraj li atè a (*nap sipoze atè a byen plat*) fè yon triyang rektang.

> Yon tryan **rektang** se yon triyang ki genyen yon **ang ki dwat**

Nou ka fè yon desen tryiang **rektang** sa sou papye:

![Desen yon triyang ki rektang](/fizikkreyol/assets/trigonometry/triyang_rektang.png)

Si nou sipoze gen triyang sou papye gen **mènm fòm** ak triyang pyebwa a fè ak lonbraj li ([*Teworèm triyang ki sanble*](https://fr.wikipedia.org/wiki/Triangles_semblables)) Nou ka kalkile wotè pyebwa a.

> Si de triyang sanble, yo gen menm ang, e **rapò ant longè yo** menm

Nou wè li gen 3 kote, ke nou ka rele $$d$$, $$h$$ ak $$c$$, nou ka wè rapò kote sa yo **depann** de ang $$\alpha$$.

Nou ka defini 6 rapò:

$$
\begin{align*}
\dfrac{d}{h} && \dfrac{h}{d} && \dfrac{d}{c} &&  \dfrac{c}{d} &&  \dfrac{c}{h} && \dfrac{h}{c}
\end{align*}
$$

Nou ka bay chak rapò sa yo non, (*pa rapò ak ang $$\alpha$$*):

> Nou rele **ipoteniz** (*hypoténuse* an fransè), kote ki fè fas ak **ang dwat** la. (*Nan desen sa se $$c$$*)

> Nou rele kote **adjasan** kote ki kole ak ang la, men ki pa ipoteniz. (*Nan desen sa se $$d$$*)

> Nou rele kote **opoze** kote ki fè fas ak ang la. (*Nan desen sa se $$h$$*)


|Non (*Nom français*)| Egzanp fòmil | Definisyon |
|:---|----|:----|
| Sinis (*sinus*)            |$$ \sin(\alpha) = \dfrac{h}{c}$$| $$\dfrac{\text{kote opoze}}{\text{ipoteniz}}$$|
| Sekant (*sécante*)         |$$ \sec(\alpha) = \dfrac{c}{h}$$| $$\dfrac{\text{ipoteniz}}{\text{kote opoze}}$$|
| Kosinis (*cosinus*)        |$$ \cos(\alpha) = \dfrac{d}{c}$$| $$\dfrac{\text{kote adjasan}}{\text{ipoteniz}}$$|
| Kosekant (*cosécante*)     |$$ \csc(\alpha) = \dfrac{c}{d}$$| $$\dfrac{\text{ipoteniz}}{\text{kote adjasan}}$$|
| Tanjant (*tangeante*)      |$$ \tan(\alpha) = \dfrac{h}{d}$$| $$\dfrac{\text{kote opoze}}{\text{kote adjasan}}$$|
| Kotanjant (*cotangeante*)  |$$ \cot(\alpha) = \dfrac{d}{h}$$| $$\dfrac{\text{kote adjasan}}{\text{kote opoze}}$$|



> **Atansyon**: Nou ka remake ke notasyon matematik sa, respekte òtograf angle ak franse.
> Pou moman an nou deside kenbe notasyon sa, paske notasyon sa itilize nan tout peyi ki itilize alfabè laten tankou nou,
pou fasilite konpreyanson de yon lang ak yon lòt.
> Men nou te ka deside ekri: **sek** pou sekant, **kos** pou kosinis, **ksk** pou kosekant ak **kot** pou kotanjant.

![Desen yon triyang ki rektang](/fizikkreyol/assets/trigonometry/triyang_rektang.png)

Nan tan lontan yo te konn kalkile rapò sa yo pou yon pakèt ang.

Si nou konnen valè $$\alpha$$ ak longè lonbraj lan $$d$$, nou ka fasil kalkile wotè pye bwa a:

$$
\begin{align*}
\tan(\alpha) & = \dfrac{h}{d}\\
h & = d \times \tan(\alpha)
\end{align*}
$$

## Teworèm Pitagò

Lè nou tap travay sou tryang rektang sa, nou te gen enpresyon ke longè $$c$$ a te pi long ke $$d$$ ak $$h$$. Se pat yon enpresyon, nou ka demontre sa.

Nap raple yon teyorèm jeometri:

> Nan yon triyang, adisyon tout ang yo ba ou 2 **ang dwat** (*Pou plis detay, nou ka gade sou [Wikipedya](https://fr.wikipedia.org/wiki/Somme_des_angles_d%27un_triangle)*)

$$ \alpha + \beta + \gamma = 2 \perp$$

![Desen yon tryang ak plizyè ang](/fizikkreyol/assets/trigonometry/tryang.png)

An nou mete tèt nou nan kad yon triyang **rektang**:

![Desen yon triyang ki rektang](/fizikkreyol/assets/trigonometry/triyang_rektang_pitagò.png)

Nan jeyometri, nou ka demontre [teworèm Pitagò](https://fr.wikipedia.org/wiki/Th%C3%A9or%C3%A8me_de_Pythagore) ki di:

> Nan yon **triyang rektang**, kare longè ipoteniz la egal a adisyon kare de lòt kote yo.

$$a^2+b^2 = c^2$$

Genyen yon pakèt fason ou ka demontre teworèm sa.

Men nou pap demontre li isi a, nap senpleman montre yon ilistrayon youn nan manyè ke yo ka demontre teworèm sa:

![Desen yon demonstrasyon teworèm pitagò](/fizikkreyol/assets/trigonometry/pitagò.png)

Nou ka wè ke longè kote pi gro kare (*sa ki genyen tout triyan tout koulè yo*) a se $$a + b$$ nan tou lè de ka yo. Kidonk sifas li pa janm chanje.

Teworèm **adisyon zang yon triyang** avek **teworèm tryang ki samble** ka pèmet nou pou demontre ke lozanj blan se yon kare tout bon.

Gro kare blan sila gen yon sifas ki egal ak $$c^2$$, paske kote li se $$c$$.

Nan lòt ka a nou wè ke nan deplase selman 4 triyang sa yo, nan gro kare a, nou fè parèt 2 kare
ki gen pou sifas $$a^2$$, $$b^2$$.

Kom kare ki pi gro a (*sa ki genyen tout triyan tout koulè yo*) pa janm chanje sifas gro kare blan $$c^2$$ egal a sòm sifas de ti kare blan yo, ki ban nou teworèm lan:

$$c^2 = a^2+b^2$$

> Nou ka wè ke imaj lan tou pèmèt nou vizyalize yon lòt rezilta ke nou konnen: $${(a+b)}^2 = a^2+b^2 + 2ab$$

Teworèm Pitagò pèmèt nou di ke ipoteniz toujou pi gro ke tou lè 2 kote yo.

Avek teworèm pitagò nou ka wè limit rapò nou te defini yo :

|:---|----|
| Sinis pa janm depase 1        |$$ \sin(\alpha) \leq 1$$|
| Kosinis pa janm depase 1      |$$ \cos(\alpha) \leq 1$$|

## Sèk initè, sans dirèk ak radyan

An nou fokis you ang $$\alpha$$.

Si nou trase yon sèk avek yon reyon $$r$$, ke nou byen enstalè nan yon repè, nou ka defini yon **sans** (*oryantasyon*) pou yon ang.

> Nan desen an sèk lan gen yon reyon $$r=1$$

![Nap vini ak sèk initè](/fizikkreyol/assets/trigonometry/tryang_ak_sek_initè.png)

> Sans ang ke nou montre nan imaj la rele  **sans dirèk**, lòt sans lan rele **sans endirèk** .Se yon **konvansyon**, sa vle di se yon gwoup moun ki deside rele li konsa pou yo tout ka konnen de kisa yap pale.

Nou ka wè ke pozisyon yon pwen sou sèk la depann de ang li fè. Sa vle di, ke gen yon fonksyon, ki depi nou ba li yon ang, ki ka bay yon pwen sou sèk sa.

Nou ka wè ke ang $$\alpha$$ propòsyonel ak yon rapò:  longè koub lan $$l$$ divize pa reyon sèk lan $$r$$. Sa vle di yon ang se pa yon longè, ni yon sifas, se yon grandè **san inite fizik**.

Pou senplifye la vi nou, nou defini yon *inite* pou ang. Inite ke yo plis itilize nan matematik se **radyan**

> Yon **radyan** se gwosè yon ang, ki bay yon **ak de sèk** ki gen menm longè ak rayon sèk lan. 

Nou ka wè tou, ke depi nou fè yon tou konplè sèk la,  nou retounen nan menm pwen kote nou te komanse a.
 
> **Pou rezon istorik, nou defini [$$\pi$$](https://fr.wikipedia.org/wiki/Pi) kòm gwosè yon ang, ki bay yon ak de sèk ki mwatye perimèt tout sèk lan**.  Ki fè longè perimèt yon sèk se $$2\pi r$$

> $$\pi$$ egal ak 2 **ang dwat**
$$\pi = 2 \perp$$

![Desen yon sèk initè](/fizikkreyol/assets/trigonometry/sèk_initè.png)

> $$\pi$$ se yon nonb ki gen yon pakèt istwa e li itilize anpil nan tout domèn la syans. Pou konnen plis ou ka komanse li atik [Wikipédia sa](https://fr.wikipedia.org/wiki/Pi)


## Fonksyon Sinis ak Kosinis

An nou gade imaj sa 

![Definisyon Cosinis ak Sinis](/fizikkreyol/assets/trigonometry/kosinis_ak_sinis.png)

> Isi a nou itize sèk initè ki gen yon reyon $$r=1$$

Pozisyon pwen sou sèk lan depann direkteman de ang lan. Pozisyon pwen an ka dekri avèk 2 kowòdone ki se $$x$$ ak $$y$$.

Nou wè ke de kowòdone sa yo, depann de ang $$\alpha$$. Sa pral pèmèt nou **defini** 2 fonksyon:

> **Fonksyon kosinis**: $$\cos(\alpha)$$ se kowòdone $$x$$ yon pwen sou sèk initè a ki nan yon ang $$\alpha$$.

> **Fonksyon Sinis**: $$\sin(\alpha)$$ se kowòdone $$y$$ yon pwen sou sèk initè a ki nan yon ang $$\alpha$$.

>  Sa se definisyon kosinis ak sinis, lè nou bay ang lan yon sans.

Dapre definisyon sa yo, fonksyon *kosinis* ak *sinis* toujou bay yon valè ki ant $$-1$$ ak $$1$$

Gen yon premye ekwasyon ke nou ka jwenn ki relye 2 fonskyon sa yo.

Nou ka wè gen 2 triyang rektang, nenpòt ladan yo ka pèmèt nou itilize [teworèm Pytagò](https://fr.wikipedia.org/wiki/Th%C3%A9or%C3%A8me_de_Pythagore)
pou ekri:

$$\forall \alpha,\  \cos(\alpha)^2 + \sin(\alpha)^2 = 1 $$

Sèlman nan gade imaj sa, nou ka wè kèk lòt karakteristik fonksyon sa, nou ka wè ke 2 fonksyon sa yo peryodik

$$f(x) = f(x + 2 k\pi),\ \forall k \in \mathbb{Z}$$

Nou wè ke peryod lan se $$2\pi$$, ki se ang ki nesesè pou fè tou sèk la.

Lè nou gade imaj sa nou ka gentan wè egalite sa yo, avek yon ti imajinasyon

![Definisyon Cosinis ak Sinis](/fizikkreyol/assets/trigonometry/ang_konplemantè.png)

### Kek egalite

|:-----------------------------------------|:----------------------------------------|
| $$\cos(-\alpha) = \cos(\alpha)$$         | $$\sin(-\alpha) = -\sin(\alpha)$$       |
| $$\cos(\pi - \alpha) = -\cos(\alpha)$$   | $$\sin(\pi - \alpha) = \sin(\alpha)$$   |
| $$\cos(\pi + \alpha) = -\cos(\alpha)$$   | $$\sin(\pi + \alpha) = -\sin(\alpha)$$  |
| $$\cos(\pi/2 + \alpha) = -\sin(\alpha)$$ | $$\sin(\pi/2 + \alpha) = \cos(\alpha)$$ |
| $$\cos(\pi/2 - \alpha) = \sin(\alpha)$$  | $$\sin(\pi/2 - \alpha) = \cos(\alpha)$$ |

Nou ka etidye kijan fonksyon yo evolye avek ang $$\alpha$$

### Fonksyon kosinis
![Fonksyon kosinis](/fizikkreyol/assets/trigonometry/fonksyon_kosinis.png)

#### Fonksyon sinis
![Fonksyon sinis](/fizikkreyol/assets/trigonometry/fonksyon_sinis.png)

Nou ka wè ke fonksyon sinis ak fonksyon se preske memm fonksyon yo ye, avek yon senp dekalaj
### Fonksyon kosinis (koub vèt) ak fonksyon sinis (koub rouj)
![Fonksyon kosinis ak sinis](/fizikkreyol/assets/trigonometry/fonksyon_kosinis_ak_sinis.png)

Fonksyon kosinis ak sinis se fonksyon ki pi itilize nan trigonometri.
Epi nou ka itilize yo pou defini yon pakèt lot fonksyon trigonometrik.

## Fonksyon sektant ak kosekant

> Nou ka defini fonksyon **sekant** : $$\sec(\alpha) = \dfrac{1}{\cos(\alpha)}$$

> Nou ka defini fonksyon **kosekant** : $$\csc(\alpha) = \dfrac{1}{\sin(\alpha)}$$

Nou ka wè nan imaj lan yon reprezantasyon 2 fonksyon sa yo

![Definisyon sekant ak kosekant](/fizikkreyol/assets/trigonometry/sekant_ak_kosekant.png)

Dapre imaj lan nou ka wè ke fonksyon **sekant** ak **kosekant** ka tann vè **enfini**

$$ \lim_{\alpha \to 0} \sec(\alpha) = \pm \infty $$

$$ \lim_{\alpha \to \dfrac{\pi}{2}} \csc(\alpha) = \pm \infty $$

## Fonksyon tanjant

Nou ka wè nan imaj sa, yon reprezantasyon grafik de fonksyon **tanjant** ak fonksyon **kotanjant**

### Definisyon tanjant ak kotanjant
![Definisyon tanjant ak kotanjant](/fizikkreyol/assets/trigonometry/tanjant.png)

Nou ka defini fonksyon sa yo avek fòmil:

$$ \tan(\alpha) = \dfrac{\sin(\alpha)}{\cos(\alpha)} $$

$$ \cot(\alpha) = \dfrac{\cos(\alpha)}{\sin(\alpha)} $$

Nou ka wè kijan fonksyon yo evolye:
### Fonksyon tanjant
![Fonksyon tanjant](/fizikkreyol/assets/trigonometry/fonksyon_tanjant.png)
### Fonksyon kotanjant
![Fonksyon kotanjant](/fizikkreyol/assets/trigonometry/fonksyon_kotanjant.png)

Nou rezime nan imaj sa 4 nan fonksyon trigonometrik yo:

### Kek fonksyon trigonometrik
![Trigonometri](/fizikkreyol/assets/trigonometry/trigonometri.png)


## Yon ti pwoblèm trigononometri

Nou te komanse paj la, avek yon kalkil wotè yon pye bwa, an nou gade yon pwoblèm ki yon ti jan pi konplike:

Kijan pou nou ta kalkile wotè yon mòn?

![Trigonometri](/fizikkreyol/assets/trigonometry/wotè_mòn.png)

> An nou imajine nap fè rout nan direksyon yon mòn, rout la byen plat (*orizontal*).
> Nan yon premye tan nou mezire yon ang $$\beta$$, ke tèt mòn nan fè ak orizontal la.
> Apre nou finn kouri yon distans $d$, nan direksyon mòn nan, nou wè ke tèt mòn nan fè yon ang $$\alpha$$ ak orizontal lan.
> Eske nou ka kalkile wotè mòn nan $$h$$ ?

Trigonometri pèmèt nou kalkilè wotè mòn nan san nou pa bezwen monte sou tèt li:

Premye man nou fè yon chema kote nou note tout varyab yo:

![Trigonometri](/fizikkreyol/assets/trigonometry/wotè_mòn_kalkil.png)

Nou ka itilize definisyon trigonometrik yo:

|:---|:----|
| Kotanjant | $$\dfrac{\text{kote adjasan}}{\text{kote opoze}}$$|

Sa ki ban nou:

$$
\begin{align}
\cot(\beta) &= \dfrac{L + d}{h}\\
\cot(\alpha) &= \dfrac{L}{h}
\end{align}
$$

Nap eksprime $$L$$

$$L = h\cot(\alpha)$$

Ke nou ranplase nan premye ekwasyon an:

$$
\begin{align}
h\cot(\beta) &= L + d\\
h\cot(\beta) &= h\cot(\alpha) + d\\
h\cot(\beta)- h\cot(\alpha) &=  d\\
h\left(\cot(\beta)- \cot(\alpha)\right) &=  d\\
\end{align}
$$

Sa ki ban nou

$$h = \dfrac{d}{\cot(\beta)- \cot(\alpha)}$$

Teknik sa rele [tryangilasyon](https://fr.wikipedia.org/wiki/Triangulation).

Avek egzanp sa nap wè ke nou ka itilize trigonometri nan yon pakèt domèn. Yo itilize li nan GPS, nan jewografi, pou kalkil distans, nan astronomi, elatriye..

Pa egzanp yo te itilize [trigonometri pou kalkile gwosè la Tè](https://fr.wikipedia.org/wiki/%C3%89ratosth%C3%A8ne) ! E sa se lontan anvan Kristòf Kolon !

## Kèk valè patikiyè
Nan imaj ki anba a nou ka wè kek valè patikiyè kosinis ak sinis

Valè ki bay yo nan lòd sa:
$$(\cos(\alpha),\ \sin(\alpha))$$

![Kek valè patikiyè](/fizikkreyol/assets/trigonometry/valè_espesyal.png)